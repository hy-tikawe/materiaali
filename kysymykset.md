---
title: Kysymyksiä ja vastauksia
permalink: /kysymykset/
hide: true
---

# Kysymyksiä ja vastauksia

**Voiko kurssin suorittaa itsenäisesti?**

Lähtökohtaisesti kaikki osallistuvat kurssille samalla tavalla jollekin kurssin toteutuskerralle. Kurssin suoritukseen kuuluu pakollisena osana vertaisarviointi.

Jos osaat asiat ennestään etkä tarvitse ohjausta, voit toki tehdä työn hyvinkin nopeasti omalla aikataulullasi. Ei haittaa, jos sovellus on valmis heti kurssin alkaessa.

Jos olet sopinut kurssin vastuuhenkilön kanssa ennen vuotta 2025 itsenäisestä suoritustavasta, voit edelleen suorittaa kurssin sovitusti vuoden 2025 loppuun asti.

**Voiko kurssin hyväksilukea?**

Hyväksiluku on mahdollinen, jos olet suorittanut kurssin, jossa tehdään itsenäinen riittävän laaja harjoitustyö samoilla tekniikoilla kuin tällä kurssilla. Tekemäsi harjoitustyön tulee olla GitHubissa tai muuten saatavilla.

Hyväksilukuun ei kelpaa esimerkiksi yleinen web-ohjelmointia käsittelevä kurssi, jossa ei ole itsenäistä harjoitustyötä.

**Voiko kurssin suorittaa pari- tai ryhmätyönä?**

Kurssia ei voi suorittaa pari- tai ryhmätyönä, vaan kurssi suoritetaan itsenäisesti.

**Saako kurssilla käyttää tekoälyä?**

Kurssilla on sallittua käyttää tekoälyä vapaasti [CurreChatin](https://curre.helsinki.fi/chat) (yliopiston ChatGPT-käyttöliittymä) kautta. Saat käyttää tekoälyä vapaasti myös koodin tuottamiseen. Tekoälyä ei ole sallittua käyttää muuten kuin CurreChatin kautta.

CurreChat tallentaa anonyymisti keskustelut, joita opiskelijat käyvät sen kanssa. Näitä keskusteluja voidaan käyttää yliopiston tutkimuksessa.

**Mitä tapahtuu, jos kurssista ei pääse läpi?**

Voit osallistua uudestaan kurssille myöhemmin toisella toteutuskerralla. Voit joko jatkaa aiempaa projektiasi tai aloittaa uuden projektin.

**Milloin kurssista saa suorituksen?**

Kurssin ohjaaja arvostelee työsi kuukauden kuluessa lopullisen palautuksen deadlinesta. Saat työstä arvion Labtooliin ja sen jälkeen suoritusmerkinnän Sisuun.

**Voiko sovelluksen tehdä suomeksi/ruotsiksi/englanniksi?**

Sovelluksen käyttöliittymä ja dokumentaation (`README.md`-tiedosto) kieli voi olla suomi, ruotsi tai englanti. Sovelluksen teknisen toteutuksen (koodi, tietokanta, Git-viestit) kielen tulee olla englanti.

**Mitä tarkoittaa "välit oikein" ja muut tekniset vaatimukset?**

Näistä vaatimuksista on lisätietoa [teknisessä tarkastuslistassa](../lista).

**Mitä tehdä kun löysin virheen kurssimateriaalista?**

Kurssimateriaalin lähdekoodi on [GitHubissa](https://github.com/hy-tikawe/materiaali). Jos kyseessä on typo tms. pieni virhe, voit tehdä pull requestin. Jos kyseessä on suurempi ongelma, voit tehdä issuen.

Voit myös ilmoittaa virheestä kurssin vastuuhenkilölle sähköpostitse tai Discordissa.

**Miksi kurssilla käytetään Pythonia/Flaskia/SQLiteä?**

Tämä on yksi hyvä yhdistelmä yksinkertaisen web-sovelluksen toteuttamiseen. Pythonia ja SQLiteä on käytetty aiemmilla kursseilla.

Kurssin tasapuolisen arvostelun ja vertaisarvioinnin kannalta on hyvä, että kaikki toteuttavat sovelluksen samoilla tekniikoilla.

**Miksi ei saa käyttää ORMia tai muita kirjastoja kuin Flaskia?**

Kurssilla on tavoitteena saada käsitys SQL-tietokantojen ja web-ohjelmoinnin perusasioista ja nähdä matalalla tasolla, miten asiat toimivat.

**Miksi ei saa käyttää JavaScriptia/Reactia?**

Tällä kurssilla opitaan perinteistä web-ohjelmointia. Jos haluat oppia JavaScriptia ja Reactia, hyvä valinta on kurssi [Full Stack Open](https://fullstackopen.com/).

**Saako käyttää ulkoasukirjastoa (kuten Bootstrap tai Tailwind)?**

Ulkoasu (HTML/CSS) tulee toteuttaa itse ilman kirjastoja. Myös tässä on tavoitteena saada matalan tason käsitystä, miten asiat toimivat.

**Saako käyttää fonttikirjastoa (kuten Font Awesome)?**

Sovellus tulee toteuttaa ilman fonttikirjastoa.

**Miksei kurssilla käytetä tyyppivihjeitä Python-koodissa?**

Tämän kurssin kaltaisessa ohjelmoinnissa Pythonin tyyppivihjeet eivät ehkä ole kovin hyödyllisiä. Voit kuitenkin halutessasi käyttää tyyppivihjeitä omassa projektissasi.

Kuitenkin jos käytät tyyppivihjeitä, ota huomioon, että sovelluksen testaajalla ei ole välttämättä uutta Python-versiota. Olisi ikävää, että sovellustasi ei pystyisi testaamaan vain sen takia, että tyyppivihje vaatisi uudemman Python-version.

**Millaista palautetta kurssilla on tullut ja miten se vaikuttaa?**

Kurssin [palauteyhteenveto](../palaute) sisältää yhteenvedot kurssin toteutuksilta kerätystä palautteesta sekä kurssin vastuuhenkilön kommentit.

Palaute vaikuttaa kurssin sisällön ja opetuksen kehittämiseen. Kurssin GitHub-repositorioon lisätään [issueita](https://github.com/hy-tikawe/materiaali/issues) palautteen perusteella.

**Miten kurssin ohjaajaksi pääsee?**

Lähetä kurssin suorituksen jälkeen viesti kurssin [vastuuhenkilölle](mailto:ahslaaks@cs.helsinki.fi). Laita viestiin mukaan linkit kurssilla tekemääsi harjoitustyöhön (GitHub-repositorio) sekä antamaasi vertaispalautteeseen.
